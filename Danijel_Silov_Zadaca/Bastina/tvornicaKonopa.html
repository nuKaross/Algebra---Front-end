<!DOCTYPE html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Tvornica konopa</title>
  </head>
  <body>
    <header><h1>Tvornica konopa</h1></header>
    <section>
      <article>
        <h3>Opcenito</h3>
        <p>
          Riječka tvornica konopa, poduzeće za proizvodnju brodske užadi i
          ostale srodne opreme osnovano u Rijeci; jedno od najstarijih poduzeća
          u Hrvatskoj koje je neprekidno djelovalo 235 godina.
        </p>
      </article>
      <article>
        <h3>Povijest</h3>
        <p>
          Njezini začetci vezani su uz manufakturu za izradbu brodske užadi koju
          je, potaknut tadašnjim brzim razvojem riječke brodogradnje, 1764.
          pokrenuo Nicolò Crespi podrijetlom iz Riminija. Iako je rastuća
          potražnja za brodskom užadi uvjetovala osnivanje još nekoliko
          radionica toga tipa u Rijeci, nijedna se osim Crespijeve nije dulje
          održala. Njegovo uspješno poslovanje potvrđeno je carskim dekretom
          1802., kojim je radionica jedina u svojoj grani dobila privilegije.
          Tada je zapošljavala 16 radnika. Užad se izrađivala uglavnom od
          konoplje koja se nabavljala u Bologni, Ceseni i Papinskoj Državi, a
          osim u Rijeci prodavala se u Senju, Dubrovniku i Boki kotorskoj. Nakon
          Crespijeve smrti manufakturu je preuzeo njegov sin Teodor, koji je, ne
          snašavši se u okolnostima nastalima promjenom političkih prilika u
          Rijeci te slabljenjem proizvodnje i trgovine, bio prisiljen prepustiti
          je oko 1860. Giovanniju Siroli. Novi je vlasnik, prema projektu
          arhitekta → Emilija Ambrosinija (sv. 3), dao podići 1901. novu, veću
          tvorničku građevinu na Potoku, pri čemu je dodatno modernizirao pogon
          nabavom potpuno novoga strojnog parka. Pod nazivom Giovanni Sirola
          Fabbrica cordaggi tvornica je izrađivala brodsku užad za austrougarsku
          flotu u Puli, Tvornicu torpeda Roberta Whiteheada (→ Torpedo; sv. 1) i
          Udruženo brodogradilište i tvornicu strojeva
          Danubius-Schönichen-Hartmann (→ 3. maj brodogradilište; sv. 1) u
          Rijeci. U tom se razdoblju proizvodilo 60 do 100 t užadi na godinu.
          Tijekom I. svj. rata tvornica je dospjela u teškoće, no nakon što se u
          poslijeratnim godinama oporavila započela je užadi opskrbljivati
          Kraljevsko ugarsko pomorsko plovidbeno dioničko društvo Adria.
          Poduzeće je ponovno poslovalo s teškoćama neposredno prije i tijekom
          II. svj. rata, kada je znatno smanjen broj radnika i opseg
          proizvodnje. Nakon rata tvornica je zapošljavala približno 30 radnika
          koji su nastavili proizvodnju užadi od konoplje, no nedovoljno
          kvalitetne za uporabu u pomorstvu zbog neodgovarajuće sirovine.
        </p>
      </article>
    </section>
  </body>
</html>
