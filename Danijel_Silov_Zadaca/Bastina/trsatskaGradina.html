<!DOCTYPE html>
<html lang="en">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Trsatska gradina</title>
  </head>
  <body>
    <header><h1>Trsatska gradina</h1></header>
    <section>
      <article>
        <h3>Opcenito</h3>
        <p>
          Trsatska gradina, na 138 metara visokom brijegu je strateški izbočeni
          vidikovac koji dominira iznad Rijeke i dojmljiva usjeka Rječine. Na
          tom je podesnom mjestu od prapovijesti bila liburnijska osmatračnica
          odakle se kontrolirao put iz unutrašnjosti prema moru. Rimljanima je
          ta lokacija odlično poslužila u doba učvršćivanja obrambenog sustava,
          tzv. Liburnijskog limesa, kojemu je polazna točka bila Tarsatika, grad
          – utvrda, na mjestu današnjeg riječkog Starog grada. Kolosalan pogled
          na ostatke tog limesa na nasuprotnim brijegovima, Katarini i
          Kalvariji, kao i na cjelokupni prostor riječkog Starog grada,
          sveobuhvatno se pruža s platoa Trsatske gradine.
        </p>
      </article>
      <article>
        <h3>Povijest</h3>
        <p>
          Trsatska se gradina prvi put spominje kao sjedište župe 1288. godine
          kod sastavljanja čuvenog Vinodolskog zakona. Crkva Sv. Jurja ispod
          gradine bila je sjedište župe koja se poklapala s teritorijem
          gospoštije. Trsatska je gradina jedna od najstarijih fortifikacija u
          Hrvatskom primorju u kojoj su sačuvana obilježja ranosrednjovjekovne
          gradogradnje. Visoka zidna platna građena su od poluobrađenog kamena,
          arhitektura je isključivo funkcionalna, podređena vojničkim potrebama.
        </p>
        <p>
          Krčki knezovi Frankopani bili su trsatska vlastela sve do pred kraj
          15. stoljeća kada je trsatsku gospoštiju knez Stjepan Frankopan
          oporučno ostavio svom rođaku, ugarsko – hrvatskom kralju Matiji
          Korvinu, koji je na taj način dobio izlaz na more. Međutim, u ratu s
          kraljem Matijom 1485. godine Fridrih III Habsburški zadobio je Trsat
          pa je tako Gospoštija trsatska postala nasljedno dobro dinastije
          Habsburg. Budući da je car Maksimilijan, ne poštujući Požunski ugovor,
          prisvojio Trsat silom, Frankopani se nisu nikada odrekli svojih
          zakonskih prava na njega. Na osvitu 16. stoljeća Habsburzi od grofova
          Walsee nasljeđuju grad Rijeku kao kućno nasljedno dobro te je pogotovo
          od tada, kaštel Trsat ovisio o caru i njegovim namjesnicima ili
          zakupcima, uglavnom riječkim carskim kapetanima, koji su istovremeno
          bili i kapetani Trsata. Funkcija carskih kapetana na Trsatu ukida se
          kada je carica Marija Terezija godine 1778. izuzela Trsat iz
          habsburških kućnih dobara i predala ga novoosnovanom municipiju grada
          – kotara Bakar. Od toga vremena trsatski Kaštel izgubio je svoju
          stratešku vrijednost, opasnost od Turaka i Venecije nije više
          postojala, Gospoštija nije donosila velike prihode, održavanje Kaštela
          je carskoj komori, a kasnije bakarskom municipiju postalo skupo, a k
          tome je bio veoma oštećen u katastrofalnom potresu 1750. godine. Od
          tada je na njegovim kulama počeo rasti bršljan, a putopisci su
          građevinu nazivali “podrtine”.
        </p>
      </article>
    </section>
  </body>
</html>
